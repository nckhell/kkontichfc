---
title: Vacatures
date: 2020-04-13
---
<p>Onze club is het voorbije decennium enorm gegroeid: tussen 2010 en 2020 werd K. Kontich F.C. maar liefst 4x groter! Volgend seizoen brengt onze club minstens 24 ploegen in competitie, waaronder maar liefst 5 dameselftallen.</p>

<p>Jammer genoeg rust de verantwoordelijkheid van de club nog steeds op dezelfde schouders. En dat zijn er niet veel: 6 om precies te zijn. Mensen die 10 jaar geleden mee aan de kar trokken, maar vandaag ook 10 jaar ouder zijn én – door bovenvermelde groei – ook 4 keer harder moeten werken voor de club.</p>

<p style="margin-bottom: 0.8em;">De opdrachten voor een clubbestuur zijn talrijk en strekken zich uit over verschillende domeinen:</p>
<ul>
<li><u>Administratief:</u> spelersaansluitingen, verzekeringsdossiers, subsidiedossiers, wedstrijdplanning, kleedkamerindeling,…;</li>
<li><u>Financieel:</u> inkomende en uitgaande facturatie, sociaal secretariaat, btw-administratie, budgettering,…;</li>
<li><u>Logistiek:</u> aankoop en onderhoud van materiaal, herstellingswerken aan onze accommodatie, dagelijks onderhoud van onze accommodatie,…;</li>
<li><u>Commercieel:</u> organisatie van evenementen, diners, sponsorwerving, uitbating kantine,…;</li>
<li><u>Sportief:</u> indeling van jeugdploegen, scouting van tegenstanders en kandidaat-spelers, tornooi-organisatie,…;</li>
</ul>

<p>Gelukkig wordt het clubbestuur sterk ondersteund door tal van vrijwilligers en medewerkers, die hun stuk van de puzzel prima invullen. We zijn hen daar erg dankbaar voor: een club als K. Kontich F.C. kan eenvoudigweg niet overleven zonder hun bereidwilligheid.</p>

<p>Naar volgend seizoen toe zouden we graag volgende ‘vacatures’ zéker willen invullen. We zetten ze graag voor jullie op een rijtje.</p>

<h2>MATERIAALMEESTER HEREN 1E PROVINCIALE</h2>
<p>Als materiaalmeester maak je deel uit van de technische staf van ons eerste elftal in 1e provinciale. De voorbije seizoenen werd deze taak waargenomen door de ploegafgevaardigde, maar de combinatie van beide taken (administratief/logistiek) is niet evident.</p>

<p>Als materiaalmeester draag je zorg voor de kleding en het materiaal van het eerste elftal, waarbij jouw aanwezigheid vooral bij uitwedstrijden (ca. 20 x op een seizoen) belangrijk is.</p> 

<p style="margin-bottom: 0.8em;"><b>Voorwaarden:</b></p>
<ul>
<li>beschikken over een <u>rijbewijs</u> en auto (liefst met een ruime koffer);</li>
<li>we verwachten dat je je <u>discreet</u> opstelt en de zgn. ‘kleedkamergeheimen’ voor jezelf houdt;</li>
<li>we verwachten dat je steeds <u>tijdig aanwezig</u> bent;</li>
</ul>
 
<h2 style="margin-top:1.3em;">JEUGD- & DAMESTRAINERS</h2>

<p>Voor volgend seizoen zijn we nog op zoek naar coaches voor volgende ploegen: <u>U6, U7, U11, U13 meisjes (in een jongens-reeks!) & dames 2e provinciale</u>. Een trainersdiploma is géén must (maar verdient uiteraard aanbeveling), enthousiasme, verantwoordelijkheid én stiptheid zijn dat zeker wel.</p>


<h2 style="margin-top:1.3em;">KLEDIJVERANTWOORDELIJKE JEUGD</h2>
<p style="margin-bottom: 0.8em;"><b>In aanloop naar het nieuwe seizoen zorg je er voor dat:</b></p>
<ul>
<li>alle jeugdploegen beschikken over een uniforme wedstrijduitrusting. Je maakt een inventaris van de huidige kledij en vult deze aan;</li>
<li>je zorgt er voor dat de individuele kledingpakketten – in samenwerking met voetbalspeciaalzaak Nick Sport - correct verdeeld worden;</li>
</ul>

<h2 style="margin-top:1.3em;">UITBREIDING KLUSJESDIENST</h2>
<p style="margin-bottom: 0.8em;"><b>We hebben reeds enkele handige medewerkers in ons midden, maar ook hier kunnen we nog extra hulp gebruiken:</b></p>
<ul>
<li>kennis van elektriciteit om elektrische problemen (vaak herstellen van verlichting) op te lossen;</li>
<li>iemand die kan lassen, zodat we zélf onze doelen en de constructies van onze reclameborden kunnen herstellen;</li>
</ul>

<h2 style="margin-top:1.3em;">UITBATING KANTINE</h2>
<p>Onze kantine is geopend op maandag, woensdag, vrijdag, zaterdag en zondag. Het is dan ook vaak een hele onderneming om steeds iemand te vinden die de uitbating op zich neemt. Dames en/of heren die op regelmatige basis een handje willen toesteken, zijn dan ook meer dan welkom;</p>

<h2 style="margin-top:1.3em;">EVENEMENTEN-TEAM</h2>
<p>Met het oog op volgend seizoen zouden we graag een evenementen-team opstarten, nl. medewerkers die – in samenspraak met het bestuur – de organisatie van één of meerdere evenementen op zich nemen. Organiseer je graag zaken zoals een spaghettiweekend, mosselweekend, carnavalsfeestjes, e.d., dan ben je steeds welkom!</p>
 
<p>Geïnteresseerden kunnen ons bereiken via <a href="mailto:info@kkontichfc.be" title="info@kkontichfc.be">info@kkontichfc.be</a>. We spreken dan graag verder met jou af.</p>

<p><i>Vind je je gading niet tussen bovenvermelde vacatures én denk je toch een bijdrage te kunnen leveren aan onze clubwerking? Prima, stuur dan als de bliksem een e-mailtje en we contacteren je snel!</i></p>