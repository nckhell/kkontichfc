---
title: Regio Academie K. Lyra Lierse
date: 2021-04-07
---
<p>De jeugdwerking van K. Kontich F.C. treedt vanaf de start van het seizoen 2021-2022 toe tot de <strong>Regio Academie</strong>, een initiatief van K. Lyra-Lierse.</p>
<p>Met deze vorm van samenwerking wil K. Lyra-Lierse vooral inzetten op inhoud en het <strong>delen van kennis</strong> met andere clubs uit de ruime omgeving.<br />Onze club is – samen met Zwarte Leeuw – de eerste van twee deelnemende clubs. De komende maanden zullen zich wellicht nog enkele clubs uit de ruime regio rond Lier aansluiten bij dit samenwerkingsverband, terwijl K. Lyra-Lierse op haar beurt deel uitmaakt van een samenwerkingsverband met OH Leuven.<br /><br />K. Kontich F.C. ging bij het nemen van deze beslissing niet over één nacht ijs. Volgende overwegingen waren voor ons bepalend:</p>
<ul>
<li>Onze club streeft op korte termijn naar het <strong>behalen van een ‘provinciaal’ label</strong>, zodat we – naast gewestelijk voetbal – ook provinciaal voetbal kunnen aanbieden.<br />De ervaring van de beleidsmensen van K. Lyra – Lierse, die er in gelukt zijn om op relatief korte termijn een vooraanstaande jeugdwerking uit te bouwen, kan voor de club een onmiskenbare surplus betekenen.<br /><br />Zo zal K. Lyra-Lierse binnen de Regio Academie o.a. <strong>seminaries met bekende sprekers op nationaal (of internationaal) niveau</strong> organiseren en worden er <strong>elk seizoen 3 praktische workshops</strong> aangeboden met demosessies rond bepaalde jeugdthema’s. Daarnaast worden er ook <strong>TVJO-meetings</strong> georganiseerd waarbij bijvoorbeeld het opstellen van een opleidingsplan aan bod komt.<br /><br />Als regioclub krijgt K. Kontich F.C. ook toegang tot een speciaal daartoe ontwikkeld <strong>kennisplatform</strong>, waarop interessante content voor de jeugdopleiding (zoals een technisch plan of andere nuttige trainingsinhoud) terug te vinden is;</li>
<li>Het lijkt ons daarenboven een meerwaarde om een intensievere relatie op te starten met enkele clubs uit de ruime omgeving, zodat er o.a. <strong>op een georganiseerde manier vriendschappelijke wedstrijden en/of voorbereidingswedstrijden</strong> kunnen vastgelegd worden, deelgenomen kan worden aan elkaars tornooien,…;</li>
<li>Het is geen geheim dat jeugdscouts van diverse clubs uit de regio zich rond ons kunstgrasveld verzamelen in de hoop een talentvolle speler te ontdekken.<br /><br />Het gebeurt jammer genoeg vaak dat een overgang van jeugdspelers naar deze clubs niet het gewenste resultaat heeft. Zo gebeurt het wel eens dat men bij de nieuwe club toch niet op het aangekondigde niveau mag spelen en/of dat men de speelvreugde verliest. Het toetreden tot de Regio Academie van K. Lyra-Lierse zal er voor zorgen dat <strong>onze meest talentvolle jeugdspelers op hun eigen tempo kunnen proeven van het interprovinciale jeugdvoetbal dat K. Lyra-Lierse aanbiedt</strong>. K. Lyra-Lierse engageert er zich wel toe dat zij uitsluitend een overgang zullen aanvragen wanneer de jeugdspeler in kwestie een aanwinst is voor hun <u>interprovinciale</u> jeugdploeg;</li>
</ul>
<p>Heeft u vragen en/of opmerkingen hieromtrent, dan mag u ons steeds contacteren via <a href="mailto:info@kkontichfc.be" target="_blank">info@kkontichfc.be</a></p>
